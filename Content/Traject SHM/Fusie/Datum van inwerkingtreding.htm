<?xml version="1.0" encoding="utf-8"?>
<html xmlns:MadCap="http://www.madcapsoftware.com/Schemas/MadCap.xsd">
    <head>
    </head>
    <body>
        <h2>Datum van inwerkingtreding van de fusie</h2>
        <p>De fusie is voltrokken zodra de betrokken maatschappijen daartoe overeenstemmend besloten op hun buitengewone algemene vergaderingen. De buitengewone algemene vergadering van de maatschappijen kunnen bovendien gezamenlijk beslissen om de inwerkingtreding van de fusie uit te stellen tot een latere datum.</p>
        <p>&#160;</p>
        <p>De datum van inwerkingtreding van de fusie valt best net na de reactietermijn van de toezichthouder – u bent dan zeker dat de fusie niet geschorst en/of vernietigd zal worden.</p>
        <p>&#160;</p>
        <p>De raad van bestuur van de overnemende maatschappij zal na de inwerkingtreding de aandelenuitgifte inschrijven in het aandelenregister van de overnemende maatschappij, volgens de overeengekomen ruilverhouding.</p>
        <h3><u><a name="Wat_is_boekhoudkundige_retroactiviteit?"></a>Wat is boekhoudkundige retroactiviteit?</u>
        </h3>
        <p>De indiening van de vennootschapsbelastingaangifte en de berekening van de vennootschapsbelasting zijn nauw verbonden met de boekhouding en de jaarrekening van een onderneming.</p>
        <p>&#160;</p>
        <p>Hierdoor is de datum tot wanneer de jaarrekening van de oude maatschappij(en) loopt, en de datum vanaf wanneer de verrichtingen van de overgenomen maatschappij(en) in de jaarrekening van de overnemende maatschappij komen, belangrijk voor de berekening van de vennootschapsbelasting van de maatschappijen die bij de fusie betrokken zijn.</p>
        <p>&#160;</p>
        <p>Om praktische redenen kan u de boekhoudkundige en fiscale effectieve datum van de fusie plaatsen op een datum voorafgaand aan de juridische effectieve datum van de fusie. U bent hiertoe echter niet verplicht. Een typische keuze is om de boekhoudkundige en fiscale effectieve datum van de fusie te laten gelijklopen met de datum van de afsluiting van het voorgaande boekjaar van de vennootschappen. Zo moet u geen jaarrekening en belastingaangifte opstellen voor een gebroken boekjaar.</p>
        <p>&#160;</p>
        <p><b>Opgelet</b>: u mag deze boekhoudkundige retroactieve datum niet eerder plaatsen dan de eerste dag na de afsluiting van het boekjaar waarvoor de jaarrekening van de bij de fusie betrokken vennootschappen al werd goedgekeurd. De fiscale administratie aanvaardt bovendien in principe alleen een boekhoudkundige retroactiviteit (terugwerkende kracht) als deze:</p>
        <ul>
            <li>
                <p>met de werkelijkheid overeenstemt,</p>
            </li>
            <li>
                <p>over maximaal zeven maanden gaat (minder maanden mag ook), en</p>
            </li>
            <li>
                <p>een juiste toepassing van de belastingwetgeving niet in de weg staat (er mag niet minder belasting verschuldigd zijn).</p>
            </li>
        </ul>
        <p><b style="font-style: italic;">Opgelet</b><i>: wanneer in de fusiebesluiten een tijdsbepaling is opgenomen over de inwerkingtreding van de fusie (bv. de fusie treedt in werking één maand na de goedkeuring door de laatste buitengewone algemene vergadering van de betrokken maatschappijen), zal deze datum van inwerkingtreding van de fusie als ijkpunt fungeren voor de boekhoudkundige retroactiviteit (en niet de datum van het besluit tot fusie onder tijdsbepaling).</i>
        </p>
        <h3 style="text-decoration: underline;">Voorbeelden</h3>
        <p>We verduidelijken deze regelgeving met twee voorbeelden.</p>
        <h4>Voorbeeld 1</h4>
        <p>De algemene vergaderingen hebben de jaarrekening over het boekjaar eindigend op 31 december 2019 in mei 2020 goedgekeurd.</p>
        <p>&#160;</p>
        <p>De buitengewone algemene vergaderingen keuren op 6 juni 2020 de fusieakte goed.</p>
        <p>&#160;</p>
        <p>De fusieakte kan dan als datum van de boekhoudkundige retroactiviteit elke datum vanaf 1 januari 2020 tot en met 5 juni 2020 bevatten. 1 januari 2020 is namelijk de eerste dag na de afsluiting van het boekjaar waarvoor de jaarrekening werd goedgekeurd. Deze datum ligt bovendien minder dan 7 maanden voor de goedkeuringsdatum van de fusieakte door de buitengewone algemene vergaderingen.</p>
        <p>&#160;</p>
        <p>Uiteraard kunt u beslissen dat er geen boekhoudkundige retroactiviteit moet toegepast worden. Dan heeft de fusie, zowel juridisch als boekhoudkundig, uitwerking op 6 juni 2020, na de goedkeuring van de fusieakte door de buitengewone algemene vergaderingen.</p>
        <h4>Voorbeeld 2</h4>
        <p>De algemene vergaderingen hebben de jaarrekening over het boekjaar eindigend op 31 december 2019 in mei 2020 goedgekeurd.</p>
        <p>&#160;</p>
        <p>De buitengewone algemene vergaderingen keuren op 15 augustus 2020 de fusieakte goed.</p>
        <p>&#160;</p>
        <p>De fusieakte kan dan als startdatum – via de boekhoudkundige retroactiviteit – een datum tussen 16 januari 2020 en 15 augustus 2020 hebben.</p>
        <p>&#160;</p>
        <p>Dit kan bijvoorbeeld 1 mei zijn. Voor de periode tussen 1 januari 2020 en 30 april 2020 zou de overgenomen maatschappij dan nog een jaarrekening moeten opmaken en door haar algemene vergadering laten goedkeuren.</p>
        <p>&#160;</p>
    </body>
</html>