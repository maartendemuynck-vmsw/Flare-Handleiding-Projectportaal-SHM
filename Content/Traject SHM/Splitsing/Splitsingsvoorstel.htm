<?xml version="1.0" encoding="utf-8"?>
<html xmlns:MadCap="http://www.madcapsoftware.com/Schemas/MadCap.xsd">
    <head>
    </head>
    <body>
        <h2>Splitsingsvoorstel</h2>
        <p>De onderhandelingen tussen uw raden van bestuur resulteren in het splitsingsvoorstel (artikel 12:59 WVV). Uw raden van bestuur moeten dit verplicht opstellen en neerleggen volgens het WVV, ten laatste zes weken voor de buitengewone algemene vergaderingen die tot de splitsing zullen besluiten. Maar, voor splitsingen waarbij de overnemende maatschappij een sociale huisvestingsmaatschappijen is en blijft voor het voltrekken van de verrichting en de omvorming tot woonmaatschappij raden wij aan om het splitsingsvoorstel ten laatste negen weken voor de buitengewone algemene vergaderingen te agenderen op de raden van bestuur. De Minister voor Wonen heeft immers twee maanden vanaf de ontvangst van het ontwerp van statuten om de nieuwe statuten goed te keuren. Indien binnen deze periode geen antwoord wordt bekomen, worden de statuten geacht te zijn goedgekeurd. (artikel 4.102, § 1 van het Besluit van de Vlaamse Regering tot uitvoering van de Vlaamse Codex Wonen van 2021).</p>
        <p>&#160;</p>
        <p><i>Opmerking: De regels voor woonmaatschappijen hierover zijn nog niet bekend. Het draaiboek zal op dit punt later worden aangevuld.</i>
        </p>
        <p>&#160;</p>
        <p>In deze tussenperiode is het belangrijk dat u uw personeelsleden blijft consulteren en informeren. U vindt hier  meer informatie over die verplichtingen.</p>
        <p>Het splitsingsvoorstel is meestal een onderhandse akte. Een authentieke akte kan ook, maar dat gebeurt zelden (geen praktisch nut). Alle betrokken maatschappijen kunnen samen een gemeenschappelijk splitsingsvoorstel opstellen. Maar, een gemeenschappelijke tekst is niet verplicht. Let wel, ook de gemeenschappelijke tekst moet op elke raad van bestuur afzonderlijk besproken en goedgekeurd worden.</p>
        <p>U vindt hier een model van het splitsingsvoorstel.</p>
        <p>Wat moet verplicht in het splitsingsvoorstel?</p>
        <p>Het splitsingsvoorstel bevat minstens de volgende vermeldingen:</p>
        <p>•	De rechtsvorm, de naam, het voorwerp en de zetel van de maatschappijen die aan de splitsing deelnemen.</p>
        <p>•	De ruilverhouding van de aandelen en (als dit er is) het bedrag van de opleg in geld.</p>
        <p>De eventuele opleg in geld mag niet meer bedragen dan 10% van de nominale waarde of, bij gebreke aan nominale waarde, van de fractiewaarde van de uitgereikte aandelen.</p>
        <p>Als de overnemende maatschappij de vorm heeft van een kapitaalloze vennootschap, is de fractiewaarde gelijk aan de inbrengwaarde van alle inbrengen in geld of in natura, eventueel verhoogd met bepaalde statutair onbeschikbare reserves (artikel 12:2 WVV).</p>
        <p>Bovendien is de opleg in geld beperkt door de voorwaarden die voortvloeien uit het sociaal karakter van de maatschappijen. U leest er hier  meer over.</p>
        <p>•	De manier waarop de aandelen in de overnemende maatschappij worden uitgereikt.</p>
        <p>De nieuwe aandelen die de overnemende maatschappijen uitgeven, zullen worden toegekend aan de aandeelhouders van de gesplitste SHM in ruil voor de inbreng van het geheel van de activa en passiva, rechten en verplichtingen van de gesplitste SHM.</p>
        <p>De toekenning van de nieuwe aandelen gebeurt doordat de raad van bestuur of een gevolmachtigde van de overnemende maatschappij nieuwe aandeelhouders in het aandelenregister van de overnemende maatschappij inschrijft. Indien de overnemende maatschappij een SHM is en de omzetting naar woonmaatschappij een ander traject volgt, zullen de aandelen op naam zijn.</p>
        <p>Eventuele regels voor woonmaatschappijen hierover zijn nog niet bekend. Het draaiboek zal op dit punt later worden aangevuld.</p>
        <p>•	Vanaf welke datum de aandelen recht geven om te delen in de winst, samen met elke bijzondere regeling over dit recht.</p>
        <p>Voorbeeld uit het splitsingsvoorstel: “De nieuwe aandelen van de overnemende maatschappijen toegekend aan de aandeelhouders van de gesplitste SHM zullen delen in het beperkte rechtstreekse vermogensvoordeel dat de maatschappijen gerechtigd zijn uit te keren aan hun aandeelhouders met ingang van de datum van uitgifte van de aandelen, indien daartoe beslist wordt rekening houdend met alle wettelijke en statutaire beperkingen.”</p>
        <p>•	Vanaf welke datum de handelingen van de te splitsen maatschappij boekhoudkundig voor de rekening van de overnemende maatschappijen zijn (artikel 12:59, lid 2, 5° WVV).</p>
        <p>De boekhoudkundige datum mag u niet vroeger plaatsen dan op de eerste dag na de afsluiting van het boekjaar waarvoor de jaarrekening al door de algemene vergaderingen van de bij de splitsing betrokken maatschappijen werd goedgekeurd.</p>
        <p>U vindt hier  meer informatie over boekhoudkundige retroactiviteit.</p>
        <p>•	De rechten of de aan hen voorgestelde maatregelen die de overnemende maatschappijen toekent aan de aandeelhouders van de te splitsen maatschappij die bijzondere rechten hebben en aan de houders van andere effecten dan aandelen.</p>
        <p>Heeft u geen aandeelhouders met bijzondere rechten? Dan vermeldt u dit in het splitsingsvoorstel.</p>
        <p>Houd er ook rekening mee dat u de rechten van de aandeelhouders andere dan het Vlaamse Gewest, de provincie, gemeenten en OCMW’s niet kan uitbreiden.</p>
        <p>Vergeet niet om de bijzondere rechten van de publieke aandeelhouders te vermelden, zelfs indien deze volgen uit een decretale regeling. Indien de splitsing meteen wordt gevolgd door de omzetting van één van de overnemende maatschappijen in woonmaatschappij, vermeld dan ook de eventuele rechten in de woonmaatschappij.</p>
        <p>•	De bezoldiging die u toekent aan de bedrijfsrevisoren voor het opstellen van het controleverslag.</p>
        <p>•	Ieder bijzonder voordeel dat u toekent aan de bestuursleden van de betrokken maatschappij.</p>
        <p>Kent u geen bijzondere voordelen toe? Dan meldt u dit in het splitsingsvoorstel.</p>
        <p>Houd bij het vaststellen van bepaalde voordelen rekening met de regels inzake bezoldiging van bestuursleden (artikel 4.144-4.145 van het Besluit van de Vlaamse Regering tot uitvoering van de Vlaamse Codex Wonen van 2021 voor sociale huisvestingsmaatschappijen).</p>
        <p>De eventuele regels voor woonmaatschappijen hierover zijn nog niet bekend. Het draaiboek zal op dit punt later worden aangevuld.</p>
        <p>•	De inhoud van de bodemattesten. U leest er hier   meer over.</p>
        <p>•	De nauwkeurige beschrijving en verdeling van de aan elke verkrijgende maatschappij over te dragen delen van de activa en passiva (rechten en verplichtingen) van het vermogen.</p>
        <p>Deze inventaris moet voldoende gedetailleerd zijn om nadien eventuele onduidelijkheden en discussies over de verdeling van de activa en de passiva te vermijden.</p>
        <p>Wanneer een gedeelte van de activa van het vermogen niet in het splitsingsvoorstel wordt toebedeeld en interpretatie van het splitsingsvoorstel geen uitsluitsel geeft over de verdeling ervan, wordt dit gedeelte of de waarde ervan verdeeld over alle verkrijgende maatschappijen, evenredig aan het nettoactief dat ieder van hen in het splitsingsvoorstel is toebedeeld.</p>
        <p>Wanneer een gedeelte van de passiva van het vermogen niet in het splitsingsvoorstel wordt toebedeeld en interpretatie van dit voorstel geen uitsluitsel geeft over de verdeling ervan, zijn alle verkrijgende maatschappijen daarvoor hoofdelijk aansprakelijk.</p>
        <p>De opbrengsten en kosten van welbepaalde activa en passiva worden vanaf de datum van boekhoudkundige retroactiviteit toegerekend aan de maatschappij waaraan die activa en passiva werden toebedeeld.</p>
        <p>•	De verdeling onder de aandeelhouders van de te splitsen SHM van de nieuw uit te geven aandelen van de verkrijgende maatschappijen evenals het criterium waarop deze verdeling is gebaseerd.</p>
        <p>In principe worden de nieuw uit te geven aandelen in de verkrijgende maatschappijen proportioneel verdeeld onder de aandeelhouders van de te splitsen maatschappij in verhouding tot hun aandelenparticipatie in de te splitsen maatschappij.</p>
        <p>U kunt een disproportionele verdeling van de aandelen in de verkrijgende maatschappijen overwegen. Dit kan alleen als de algemene vergadering dit unaniem goedkeurt en met blijvend respect voor de onderliggende waarderingen. Een disproportionele verdeling kan bijvoorbeeld nuttig zijn als bepaalde aandeelhouders alleen enkel banden willen of kunnen behouden bij één van de twee of meer verkrijgende maatschappijen, bijvoorbeeld door het verschillende werkingsgebied van de verkrijgende maatschappijen of hun onderliggende activa na de splitsing. Een (gesimplificeerd) voorbeeld verduidelijkt dit.</p>
        <p>De SHM A heeft vier aandeelhouders: de gemeenten W, X, Y en Z. De Vlaamse Regering stelt twee werkingsgebieden vast: WX en YZ. Met de maatschappij van het werkingsgebied WX zullen de gemeenten Y en Z geen verdere banden hebben. Hetzelfde geldt voor het werkingsgebied YZ voor wat de gemeenten W en X betreft.</p>
        <p>De efficiëntste werkwijze is dat gemeenten alleen aandeelhouder worden in de (toekomstige) woonmaatschappij op hun grondgebied. Deze procedure maakt net dat mogelijk: enkel gemeenten W en X verkrijgen aandelen in de (woon)maatschappij WX, en enkel de gemeenten Y en Z verkrijgen aandelen in de (woon)maatschappij YZ.</p>
        <p>&#160;</p>
        <p>&#160;</p>
        <p>Wat kan u extra in het splitsingsvoorstel zetten?</p>
        <p>De raden van bestuur kunnen ook extra informatie in het splitsingsvoorstel zetten, bijvoorbeeld wat zij belangrijk vinden om latere discussies te vermijden.</p>
        <p>Voorbeelden:</p>
        <p>•	Afspraken over de wederzijdse integratie en het toekomstige beleid van de splitsingsmaatschappijen (bijvoorbeeld: een splitsingsprotocol met akkoorden over de samenstelling van de raad van bestuur, het dagelijks bestuur en de leiding van de splitsingsmaatschappij, het personeel).</p>
        <p>•	Afspraken over het aanvullende pensioen als er bij de te splitsen maatschappij een cao over het aanvullende pensioen bestaat, in het bijzonder de ‘verworven reserves’. We raden sterk aan dit vooraf te regelen in het splitsingsvoorstel en de splitsingsakte. U leest hier  meer over personeelszaken en cao nr.32 bis.</p>
        <p>•	De eventuele bijkomende volmachten voor de directeur belast met het dagelijks bestuur.</p>
        <p>•	De wijziging van de statuten. Die kunnen als een afzonderlijk punt op de raad van bestuur komen, of samen met het splitsingsvoorstel (de statuten zijn dan een bijlage bij het splitsingsvoorstel). Zo is iedereen van in het begin goed geïnformeerd over bijvoorbeeld de voorwerpswijziging. U leest er meer over bij de “uitnodigingen van de raden van bestuur ” en de “bijeenkomsten van de raden van bestuur ”.</p>
        <p>Met het splitsingsvoorstel start de splitsingsprocedure formeel.</p>
    </body>
</html>